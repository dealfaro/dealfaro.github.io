# Vittorio de Alfaro

Palermo, 14 dicembre 1933 - Torino, 17 febbraio 2024.

Laureatosi nel 1955 in Fisica all’Università di Torino, dopo un periodo all’Istituto di Fisica
Tecnica del Politecnico di Torino, passò nel 1957 all’Istituto Nazionale di Fisica Nucleare
di Torino, dove si occupò della ricerca fondamentale nei campi della Fisica Teorica e delle
Particelle Elementari.

Nel 1958, con Bosco, sfruttò le relazioni di dispersione per ottenere una prima valutazione
delle proprietà elettromagnetiche del protone e del neutrone; dalle relazioni ottennero
anche la stima della estensione delle distribuzioni di carica e di momento magnetico dei
nucleoni. 

Dal  1963 al 1964 visitò l’Institute for Advanced Studies a Princeton, Stati Uniti,
occupandosi di schemi di gruppi di simmetria approssimati, e con Regge, della teoria
quantistica dell’urto.  Con Fubini, Furlan, e Rossetti, dal 1965 al 1969 studiò l’algebra delle
correnti e le sue applicazioni alla fisica delle particelle. 

Nel 1968 ottenne la cattedra di Fisica Teorica a Bari, e l’anno seguente la cattedra di
Teoria dei Campi a Torino, che occupò fino al 2003. Dal 1972 al 1978 diresse l’Istituto di Fisica Teorica dell’Università di Torino e dal 1990 al 1996 fu Presidente della Commissione Nazionale Teorica dell’INFN.

Dal 1980, in collaborazione con S. Fubini, G. Furlan, ed altri, si occupò di teorie di supersimmetria nella teoria quantistica dei campi; in questo periodo fu anche frequente visitatore al CERN. Dal 1990, in collaborazione con A. Bottino, N. Fornengo e altri, si occupò della ricerca di particelle supersimmetriche, la cui scoperta porterebbe la fisica teorica al di là del Modello Standard. Dal 1994, in collaborazione con M. Cavaglià e A.T. Filippov, si occupò di problemi connessi con la gravità e la cosmologia quantistica, quantizzazione di buchi neri, mini universi e temi collegati. 

Oltre agli articoli scientifici, scrisse i libri Potential Scattering (V. de Alfaro, T. Regge;
North-Holland, 1965) sulla teoria quantistica dell’urto, e Currents in Hadron Physics (V. de
Alfaro, S. Fubini, G. Furlan, C. Rossetti; North-Holland, 1973), sull’algebra delle correnti e
le sue applicazioni alla fisica delle particelle.

Eletto Socio Corrispondente dell’[Accademia delle Scienze di Torino](https://accademiadellescienze.it/) nel 1980, e Socio Nazionale Residente nel 1995. 

